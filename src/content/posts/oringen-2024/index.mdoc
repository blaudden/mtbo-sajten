---
title: Inför MTBO på O-Ringen 2024
subtitle: Oskarshamn 22-27 juli 2024
draft: false
evergreen: false
publishDate: 2024-07-20
excerpt: >-
  Världseliten i mountainbikeorientering kommer till O-Ringen, en av världens största MTBO tävlingar. 10-års jubileum med fem efterlängtade etapper! Läs allt om MTBO på O-Ringen 2024.
image: ~/assets/images/posts/oringen-2024/image.png
category: oringen
tags: []
author: Magnus Blåudd
metadata: {}
---

_🇬🇧 Den här artikeln finns också på [engelska](/en/oringen-2024) ([English](/en/oringen-2024)) 🇬🇧_

## Vilka är det som tävlar i huvudklasserna?

### D21

I damklassen startar svenska landslagsåkaren Gabriella Gustafsson som är rankad sjua i världen, hon får konkurrens av Valerie Kamererova från Tjeckien och utmanas även av snabba Karolina M. Juodišienė från Litauen och rutinerade Anke Dannowski från Tyskland. Ett flertal svenska damer är anmälda, bland annat den erfarna landslagsåkaren Karin Gustafsson, Garphyttans IF som just nu ligger på sjuttonde plats i världsrankingen. Karin visade god form senaste på världscupen i Lettland så vi får se om den fortsätter stiga. Vi får också hålla ett öga på sista års junioren Yrsa Röjgård, OK Kolmården som vann junior-SM och nu kliver upp en klass för att tävla i hårdare motstånd.

En spännande uppgörelse väntar också mellan Mia Eronn och Christine Schaffner - båda är förbundskaptener för sina respektive landslag i Sverige och Schweiz - så troligen är de vana att stå vid sidlinjen när de ses, men nu möts de alltså återigen i skogen. Senast de möttes i Uppsala 2022 var Christine snabbast och kom på fjärde plats totalt med Mia precis efter på femte plats.

En intressant nykomling i D21 är Kristin Olovsson, OK Linné som gör MTBO premiär. Hon har tidigare, speciellt som junior, tävlat rätt mycket i skidorientering på vintrarna och ser fram emot att få använda det tänket på tävlingarna. Vi får se om hon kommer att kunna konkurrera med de etablerade damerna.


## H21

Det är ett starkt startfält i herrklassen med topprankade och regerande världsmästaren Vojtech Ludvik från Tjeckien på plats. Han utmanas av ett flertal andra ur världseliten. Från Schweiz har vi Adrian Jäggi, Flurin Schnyder och Noah Rieder, Noah var senast med på O-Ringen Uppsala och kom då på andra plats. Här får förra årets totalsegrare Rasmus Nordgren, OK Kåre, en mycket stor utmaning, han har mött dem flera gånger på världscupen tidigare under året och nu får vi se om hemma terrängen ger honom fördel. Från Sverige har vi också Oskar Johansson, Västvärmlands OK som var precis efter Rasmus på O-Ringen Uppsala och har visat en mycket positiv utveckling sedan dess. Även Patrik Svedberg, Gävle OK som var med på världscupen senast i Lettland och alltid gör bra lopp.

Både Arvid Svensson, Björkfors GOIF och Axel Gräfnings, Grycksbo IF som fortfarande är juniorer har tagit steget upp i H21 för att möta hårdast möjliga motstånd från världseliten, det bådar gott för framtiden och är såklart mycket lärorikt. Båda har tränat MTB, styrka och  orienteringsteknik på MTBO gymnasiet i Falun och det blir spännande att se hur det går för dem på O-Ringen.

Här hittar vi också den tidigare världsmästaren i skidorientering, U Tomas Löfgren, Stora Tuna IK -  han är en otroligt snabb cyklist både på landsväg och i skogen, vi behöver inte säga mer.


## Många MTBO deltagare på O-Ringen

På årets tävlingar kommer det vara ungefär 400 cyklister varje etapp, runt 300 i tävlingsklasserna och sen tillkommer de cirka 100 som väljer Etappstart. Många av dem som väljer Etappstart är med alla etapper på MTBO medan en del byter mellan grenarna. Jämfört med antalet deltagare på hela O-Ringen kan 400 stycken anses vara litet, men man ska nog snarare jämföra med andra MTBO-tävlingar och då är MTBO på O-Ringen bland de större i världen. Troligen kommer veteran-VM i Danmark som avgörs i augusti ha lite fler deltagare, men inte mycket. En annan stor tävling som dock bara arrangeras vart annat år är MTBO 5 Days Plzeň, där brukar det vara runt 700 deltagare och vid enstaka etapp haft 900 startande.

Annars är ett ganska normalt deltagarantal på mästerskap i olika länder 250 (200-300) och vanliga nationella tävlingar 150, så jämförelsevis är de MTBO tävlingar vi har i Sverige ungefär lika stora som i andra länder där det har funnits mountainbikeorientering ett tag.

Men det är klart att vi räknar inte grenarna separat på O-Ringen utan ser till den stora helheten och hur många människor vi lyckas få att orientera på det sätt som var och en föredrar. Det är det som är styrkan med O-Ringen - att det finns olika former av orientering.

## 10 års jubileum för MTBO på O-Ringen

Det är nu tionde gången man kan tävla i mountainbikeorientering på O-Ringen. Första gången som MTBO fanns med på programmet var i Halland 2012, då som en tredagars tävling. Första etappen var medeldistans och andra långdistans, därefter en sprint med jaktstart som korade total-segraren. Tävlingarna genomfördes på eftermiddagen och det var ungefär 300 deltagare varje dag. Första etappen ingick i [Svenska Cupen](/svenska-cupen). Den erfarna norska mountainbikeorienteraren Hans Jørgen Kvåle var banläggare.

![MTB-orientering karta från andra etappen på O-Ringen 2012](src/assets/images/posts/en/oringen-2024/mtbo-oringen2012-etapp2.jpg)

Sedan dess har MTBO blivit en integrerad del av det koncept som erbjuds på O-Ringen och erbjuder nu varje år fem dagar med mountainbikeorientering i hög klass. Möjligheten att cykla sin orienteringsbana uppskattas av många.

Varje [O-Ringen](/oringen) är unikt, men här kommer några MTBO höjdpunkter genom åren:
* **Halland 2012:** Första O-Ringen med mountainbikeorientering!
* **Boden 2013:** Ett O-Ringen som många nämner eftersom det var delat upplopp med löparna de två första etapperna, skogen delades mitt itu av arenan och efter första etappen bytte man sida.
* **Skåne 2014:** Precis dagarna innan O-Ringen arrangerades världscupen i mountainbikeorientering i Åhus och många av de internationella deltagarna valde att stanna kvar för att vara med på O-Ringen, det bidrog till ett mycket stort deltagarantal.
* **Borås 2015:** Samtliga etapper arrangerades med cykelavstånd från campingen.
* **Sälen 2016:** På aktivitetsdagen ordnades prova-på tävling som blev väldigt populär och innehar deltagarrekord för en svensk MTBO tävling med över 700 anmälda.
* **Värmland 2017:** För första gången någonsin var det fem etapper på MTBO.
* **Höga kusten 2018:** Återigen fem etapper med cykelavstånd till arenorna.
* **Kolmården 2019:** Över 400 deltagare och vi minns väl alla den fantastiska tredje etappen i Vrinneviskogen som nästan var ett slags förlängd sprint.
* **Uppsala 2022:** Äntligen efter pandemin och touch-free stämpling med SIAC.
* **Åre 2023:** Utmanande banor vid skidstadion i Östersund och sprint i Järpen. Sveriges första världsmästare i MTBO satte ut kontrollerna.
* **Oskarshamn 2024:** 10-års jubileum med fem efterlängtade etapper!

## Anmäl dig till 5-dagars mountainbikeorientering på O-Ringen

En cykel och hjälm är allt du behöver för att vara med. Har du inget eget tidtagningschip (SIAC) eller kartställ går det att hyra på arenan.

Sista chansen att anmäla sig till tävlingsklasserna är kl 21.00 den 21 juli. Därefter anmälan till Etappstart (sex olika banor) varje dag online via [oringen.se](https://oringen.se/) eller i Deltagarservice direkt på arenan.

_Nu ser vi fram mot 5 fantastiska dagar med orientering i full fart!_


## Mer information

Svenska orienterings förbundets nyhet [Dags för O-Ringen Smålandskusten](https://www.orientering.se/utova-och-folj/nyheter/dags-for-o-ringen-smalandskusten/)

För mer detaljerad information och hjälp med allmänna frågor om O-Ringen se:
* **O-Ringens officiella hemsida:** [oringen.se](https://oringen.se/)


_🇬🇧 Den här artikeln finns också på [engelska](/en/oringen-2024) ([English](/en/oringen-2024)) 🇬🇧_

{% BlogListBySlug
   title="Läs mer om O-Ringen 2024"
   slugs=["mtbo-oringen-smalandskusten-2024"] /%}
